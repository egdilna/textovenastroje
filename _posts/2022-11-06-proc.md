---
title: Proč web o textových nástrojích?
tags: Redakce, Články
---

Co to proboha je? Proč dělat web o textových nástrojích a vůbec o textově orientovaných technologiích, když máme dobu hypergrafickou? No, ono totiž zejména v oblasti IT nemusí být vše hned přegrafizované a nejen nadšeným geekům (i když popravdě, tenhle web je hlavně pro ně) práce na textovém základě hodně usnadní život.



<!-- more -->

Asi nejdřív si řekněme, čemu my říkáme textové nástroje a textově orientované technologie. Ono všechno je vlastně do značné míry textově orientováno. Takový obrázek ve formátu SVG je ve skutečnosti XML soubor, který má lidsky čitelný (nikoliv ovšem lidsky pochopitelný) zdrojový kód v prostém XML textu. Obdobné je tomu třeba u webového obsahu, který je vlastně také textově orientovaným jazykem. Ale i když je ten výklad trochu sporný, tomuhle já osobně textové nástroje primárně neříkám. Jde sice o text, ale není tak snadno uchopitelný, jako třeba textový jazyk pro dokumenty Markdown, nebo OrgMode a nebo JSON formát. 

Jmenuji se Michal Rada a sám jsem nevidomý. Tohle dost často vzbuzuje obavy, že mnou řečené nebude pro vidící pochopitelné a uchopitelné. A netajím se tím, že motivací pro tenhle nový web je i to, ukázat přístupnější způsoby práce nás technomaniaků a geeků, než jsou přegrafizovaná UI a ukázat, jak skvělé věci se dají dělat jen s ryze textovými technologiemi. Ale není to motivace jediná. Na tomhle webu budu psát nejen já a nejen o tom, jak snadno se dají v MD dělat technicky standardizované, rychle zpracovatelné a lidsky čitelné dokumenty. Sám pŕi vzniku vím, co bych sem chtěl napsat já osobně, ale jako u každého geekovského projektu, vlastně moc netuším, kam tohle teoreticky dojde. Jen tedy doufám, že to vůbec někam dojde.

Tak, ať se daří...
